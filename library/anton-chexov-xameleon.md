---
toc: false
title: "Anton Chexov. Xameleon"
description: "<span id="TargetDiv">Bozor maydonidan yangi shinel kiygan, tuguncha koʻtargan politsiya nazoratchisi Ochumelov oʻtib..."
keywords: "Ochumelov, boʻlsa, bilan, janoblari, kerak, gorodovoy, degan, itning, deydi, oʻtin, generalning, qilib, daydi, uning, bilaman, yolgʻon, Proxor, qarab, etadi, Generalning"
---

<span id="TargetDiv">Bozor maydonidan yangi shinel kiygan, tuguncha koʻtargan politsiya nazoratchisi Ochumelov oʻtib borardi. Uning orqasidan musodara kilingan krijovnik toʻla gʻalvirni koʻtargancha malla gorodovoy kelmoqda. Tevarak-atrof jimjit… Maydonda jon asari koʻrinmaydi… Doʻkonlar va qovoqxonalarning huvillagan eshiklari yorugʻ dunyoga ochiqqandek ogʻiz ochib turibdi; ularning yaqinida hatto gadoylar ham yoʻq.  
— Senmi hali qopadigan laʻnati?— degan ovozni eshitadi dafʻatan Ochumelov.— Yigitlar, uni koʻyib yuboringlar! Hozirgi kunda qopitish taqiqlangan! Ushla! A… a!  
Itning vangillagani eshitiladi. Ochumelov oʻgirilib qarasa: savdogar Pichuginning oʻtin omboridan uch oyoqlab likonglab chopgancha alanglay-alanglay bir it qochib chiqayotibdi. Uni oharlangan chit koʻylakli,. nimchasining tugmalari solinmagan bir kishi quvlab kelmoqda. Gavdasi bilan oldinga intilgan koʻyi chopib kelayotib yerga yiqiladi-da, itning orqa oyogʻini tutib oladi. Yana itning vangillagani va: “Qoʻyyb yuborma!” — degan qichqiriq eshitiladi.  
Doʻkonlardan uyquli basharalar moʻralaydi, tez orada oʻtin ombori oldida bamisoli yerdan bodrab chiqqandek haloyiq toʻplanib qoladi.  
—Tartibsizlik yuz berganga oʻxshaydi, janoblari!..— deydi gorodovoy.  
Ochumelov chapga burilib, toʻplanganlar tomon qarab yuradi. Xuddi ombor darvozasi oldida u haligi nimchasining tugmalari solinmagan odamning oʻng qoʻlini yuqori koʻtargancha qonagan barmogʻini xaloyiqqa koʻrsatayotganini koʻradi. Mastroq basharasi: “Sening vajingdan shilib olmasammi, kazzob!” deb turgandek, barmogʻining oʻzi ham gʻalabasidan bashorat qilayotgandek. Ochumelov bu odamning zargar Xryukin ekanligini bildi. Toʻplanganlarning oʻrtasida aʻzoyi badani dir-dir titragan koʻyi mashmashaning sababchisi kiftida sargʻish qashqasi bor, tumshugʻi choʻzinchoq oppoq tozi kuchuk oldingi oyoqlari tarvaqaylagancha choʻnqayib oʻtirardi. Yoshlangan koʻzlarida hasrat va dahshat aks etardi.  
— Bu yerda nima sababdan toʻplanib turibsizlar? — deb soʻraydi Ochumelov, xaloyiq orasiga yorib kirarkan.— Bu yerda nima qilib turibsizlar! Sen nega barmogʻingni koʻrsatasan?.. Baqirgan kim?  
— Oʻzim ketayotgan edim, hech kimga tegmay, janoblari…— deya gap boshlaydi Xryukin, mushtumiga yoʻtala-yoʻtala. — Mitriy Mitrichga oʻtik vajidan uchrashgani… Dafʻatan mana bu ablah buhudadan-behudaga barmogʻimga yopishsa boʻladimi… Siz meni kechirasiz-u, men bir zahmatkash odam boʻlsam… Ishim juda serdiqqat. Menga tovon toʻlashsin, nega desangiz — men, ehtimolki, bu barmogʻimni bir haftagacha qimirlatolmasman… Bu narsa qonunda ham yoʻq, janoblari, maxluqdan jabr koʻrish degan gap… Mabodo koʻringanni qopaveradigan boʻlsa, dunyoda yashamay qoʻyaqolgan ham maʻqul…  
Hm!.. Durust…— deydi Ochumelov jiddiy, yoʻtalib va qoshlarini uchirib.— Durust… Kimning iti? Men buni shundayligicha qoldirmayman. Men sizlarga itlarni tal-taytirib yuborish qanaqaligini koʻrsatib qoʻyaman! Qarorlarga boʻysunishni istamaydigan buningdek janoblarga diqqatni qaratishga allaqachon fursat yetgan! Yaramasni shartta shtrafga tortishsa, itu balo-battar daydi hayvonlar nimaligini bilib oladi! Men uning onasini koʻrsatib qoʻyaman!.. Yeldirin,— deya gorodovoyga murojaat qiladi nazoratchi,— bu kimning iti ekanligini bil-da, protokol tuz! Itni esa yoʻqotish kerak. Darhol! Qutirgan boʻlsa ham ajab emas… Bu kimning iti, deyman?  
— Bu general Jigalovning iti shekilli!— deydi xaloyiq orasidan kimdir.  
— General Jigalovning itimi? Hm!.. Paltomni yechib ol-chi, Yeldirin… Yomon isib ketdi-ya! Yomgʻir yogʻadiganga oʻxshaydi-da… Men faqat bir narsaga tushunolmay turibman: u seni qanday qilib qopgan boʻlishi mumkin?— deb Xryukinga murojaat qildi Ochumelov.— Nahotki barmogʻingga boʻyi yetsa? U kichkinagina boʻlsa, davangiligingni qara! — Barmogʻingni mix bilan choʻqilab kavlagansan-da, keyin kallangga, bir nima shilsam, degan fikr kelgan. Axir sen… maʻlumsanlar-ku! Men sen iblislarni bilaman!  
— U ermak uchun itning tumshugʻiga chekib turgan tamakisini bosdi, janoblari, u ham ziyrak hayvon, gʻarchcha tishladi… Bu, bemaʻni odam, janoblari!  
— Bekor aytibsan, soʻqir! Koʻrmaganingdan keyin yolgʻon gapirib nima qilasan? Janoblari aqlli zotlardai, kim yolgʻon gapirayotibdiyu kim sidqidildan xudoligini aytayotibdi — biladilar… Bordi-yu, men yolgʻon gapirayotgan boʻlsam mirovoy ajrim qila qolsin… Uning qoʻlidagi qonunda aytilgan… Hozirgi kunda hamma teppa-teng… Mening akam ham jandarmda xizmat qiladi… agar bilmoqchi boʻlsalaringiz…  
— Gap sotilmasin!  
— Yoʻq, bu generalning iti emas,— deb oʻychanlik bilan qayd etadi gorodovoy.— Generalnikida bunaqasidan yoʻq. Undagilar koʻproq iskovich itlar…  
— Sen buni aniq bilasanmi?  
— Aniq bilaman, janoblari…  
— Men oʻzim ham bilaman. Generalning itlari qimmatbaho, zotdor, bu nima oʻzi — jin urgan. Na juni boru na vajohati… qabohatning oʻzi xalos! Shunday itni boqib yuradimi-ya?! Aql-hushlaring bormi oʻzi? Mana shunday it Peterburgdami yoki Moskvada duch kelib qolsa, bilasizlarmi, nima qilishardi? U yerda qonun degan narsangga qarab oʻtirmay, oʻsha zahotiyoq — til torttirishmasdi! Sen, Xryukin, jabr koʻribsan, bu ishin oqibatsiz tashlab qoʻyma… Taʻzirini berib qoʻyish kerak! Fursat yetgan…  
— Generalning iti boʻlsa ham ajab emas…— deydi baralla gorodovoy oʻy surib. — Basharasiga yozib qoʻyilmagan boʻlsa… Kuni kecha uning qoʻrasida shunaqasini koʻrgan edim.  
— Generalniki ekanligi aniq!— degan ovoz eshitiladi xaloyiq orasidan.  
— Hm!.. Paltomni kiydirib qoʻy-chi, birodar Yeldirin… Shamol turib qoldi… Etim ivishyapti… Uni generalga olib borib topshirasan, u yerda soʻraysan. Meni topib joʻnatdi, deysan… Tayinlab ayt, koʻchaga chiqazishmasin. Bu qimmatbaho it boʻlsa kerak, bordi-yu, har bir toʻngʻiz tumshugʻiga tamakisini ishqalayversa nobud boʻladi-ketadi. It — nozik bir maxluq. Sen, galvars, qoʻlingni pastga tushir. Bemaʻni barmogʻingni pesh qilaverishingning hojati yoʻk. Ayb oʻzingda!..  
— Generalning oshpazi kelyapti, oʻshandan soʻrab qoʻya qolamiz… Hoy, Proxor! Bu yoqqa kel-chi, azizim! Mana bu itni koʻr… Sizlarnikimi?  
— Topgan gapingni qara-ya! Bunaqasi bizda sira ham boʻlgan emas!  
— Buni surishtirib oʻtirishning ham hojati yoʻq,— deydi Ochumelov.— Bu daydi it! Gapni choʻzib oʻtirishning keragi yoʻq… Daydi it, dedimmi, daydi it. Yoʻqotish kerak, vassalom.  
— Bu bizning itimiz emas,— deb soʻzida davom etadi Proxor.— Bu generalning kuni kecha kelgan akasining iti. Bizning xoʻjayinning tozilarga hushi yoʻq. Akalari ishqiboz…  
— Iya, u kishining akalari kelganmilar? Vladimir Ivanovich-a?— deb soʻraydi Ochumelov, iyib ketganidan aftiga tabassum yoyiladi.— Yo tavba, buni qaranglar-a! Men boʻlsa bexabar ekanman! Mehmon boʻlib keldilarmi?  
— Mehmon boʻlib…  
— Yo tavba, buni qaranglar-a! Ukalarini sogʻinganlar-da… Men boʻlsam bexabar ekanman! Oʻsha kishining itlari degin? Juda xursandman… Buni olib ket… Binoyidekkina kuchuk ekan… Ziyrakkina ekan… mana buning barmogʻini uzib ol! Ha-ha-ha… Ha, nega titraysan? Rrr… Rr… Achchigʻlanyapti haromi… kuchukvachcha-ey.  
Proxor itni chaqirib, uni ergashtirgancha oʻtin omboridan yiroqlashadi… Xaloyiq Xryukindan xoxolab kuldi.  
— Shoshmaytur hali senga koʻrsatib qoʻyaman!— deb unga poʻpisa qiladi Ochumelov va shineliga oʻranganicha bozor maydoni boʻylab yoʻlida davom etadi.  
</span>

<span id="TargetDiv">*1884.*</span>

*Abdulla Qahhor tarjimasi*

\* \* \*

**BUQALAMUN**

Yangi shinel kiygan poʻlis nazoratchisi Ochumelov guzar maydonchasi orqali qoʻlida tugunchasi bilan ketib boradi. Yoʻlakay musodara qilingʻan toʻla bir gʻalvir qulubnayni koʻtargan sap-sariq gorodovoy uning oraqasidan taʻqib etadi. Tevarak jim… maydonchada hech kim koʻrinmaydi. Doʻkon va qovoqxonalarning eshiklari ochiq, huvillab turadilar, bu eshiklar yonida gadoy u yoqda tursin bir zogʻ ham koʻrinmaydi.  
– Ey, san hali qopadigʻan ham boʻldingmi? – degan hayqiriqni eshitgan Ochumelov– Tut, tut qoʻyma birodar! Kishini qopsin deb kim buyurgan? Tut, ushla! Ha!…  
It vangillashi eshitiladi. Ochumelov bir tomonga qaraydi: Pechogin boyning oʻtin skladidan bir itning uch oyoqlab kelganini, qoʻrquv aralash atrofga alanglaganini koʻradi. Itni chit koʻylak kiyib, jelatkasining tugmalari yechilgan bir kishi quvlab keladi, oxirda butun gavdasi bilan yerga yotib olib itning orqa oyogʻidan ushlab qoladi. It yana vangillaydi. Allakim – “mahkam ushla, qoʻyma” deb qichqiradi. Doʻkon eshiklaridan mudragan kishilar moʻralaydilar. Bir onda oʻtin skladi yonida goʻyo yerdan oʻsib chiqqandek bir toʻda xalq yigʻilib qoladi.  
– Tartibsizlikga aslo yoʻl qoʻymasman, oliynasab janoblari, – deb gorodovoy Ochumelovni tinchitadi.  
Ochumelov birdan toʻxtaydi, chapga tomon yarim aylangandan soʻng toʻplangan kishilar ustiga qarab yuradi. Haligi sklad eshigi yonida yuqorida koʻrsatilgan tugmasi yechik kishining bir qoʻlini yuqori koʻtarib, qonli barmogʻini xalqgʻa koʻrsatayotganini koʻradi. Uning yarim mast siymosidan “Itning oʻn jonidan bir jonini ham qoʻymayman” degan maʻno anglashiladi. Bundan tashqari uning qonli barmogʻi ham it ustidan gʻalaba qilishgʻa shahodat berib turadi. Ochumelov bu kishining oltin asboblar ustasi zargar Xrokin ekanligini tanidi. Xalq oʻrtasida yelkasi sarigʻ dogʻli, tumshugʻi ingichka oq it – bosh aybdor ham choʻnqayib oʻltiradi. Butun aʻzosi bilan titrab qoʻrquv va dahshat aralash atrofiga nazar tashlaydi.  
– Xoʻsh, bu yerga nima uchun yigʻildingiz,– deydi xalqni yorib ichkariga kirgan Ochumelov, – Xoʻsh nimaga yigʻilishdingiz? Sening barmogʻinggʻa nima qildi?… Hali kim hayqirdi-a?  
– Beozor oʻz ishim bilan kelayotsam, oliynasab janoblari, – dedi Xrokin barmogʻigʻa qarab ijirqangʻan holda,– oʻzimning Mitriy Mitrich bilan bir oz oʻtin toʻgʻrisida… ha bir vaqt mana shu oʻtirgan it yonimga keldi-da, hech narsadan hech narsa yoʻq barmogʻimni uzdi, oldi… tilim tegmasa, ogʻzim tegmasa… men oʻzim ishchi bir odamman… mening kasbim juda nozik. Endi, men shu majruh barmogʻim bilan ihtimolki, bir hafta ishga yaralmasman. Bir haftalik tavon toʻlamasalar men bu itni qoʻymayman. Oliynasab janoblari, bunday gap zakonda yoʻqdir. Har koʻringan it kishini tishlab keta bersa, bu kundan koʻra oʻlib ketkan ancha yaxshidir.  
– Himm!… Yaxshi…, – dedi Ochumelov jiddiy tusda va yoʻtalib qoshlarimni chimiradi, – yaxshi… bu oʻzi kimning iti? Men bu ishni bu holda qoʻyib ketolmayman! Men itni boʻsh qoʻyib yuborganlar uchun taʻzir berishga yarayman. Hukumatning qarorlarini iltifotsiz qoldirib keluvchi afandilar bilan chinlab kurashish vaqti yetkan boʻlsa kerak. Bu mutahamlarga yaxshilab shtraf solgʻachgʻina ular it va boshqa hayvonlarni boʻsh qoʻyib yuborish hikmatiga tushunadilar. Men bundaylarning koʻzini moshdek ochib qoʻyishga yarayman!… Yeldirin – dedi polis nazoratchisi gogodovoyni imlab, – oldin itning kimniki ekanligin bil, undan soʻng protokol yoz! Itni boʻlsa oʻldirish kerak. Tezdan! Balki quturgʻan boʻlsa ham ajab emas… Qani, xoʻsh bu oʻzi kimning iti?  
– Chamasi bu it, general Jikalovning iti boʻlsa kerak – dedi xalq ichida allakim.  
– General Jikalovniki? Himm!… Mening ustimdan paltomni yech-chi,  
Eldirin… Kun juda ham isib ketdi! Boʻronning ketidan soʻroni kelib yomgʻur yogʻsa ham ajab emas… Faqat men bir narsagagina tushunolmay turaman: Bu it seni qanday qilib qopa oldi ekan? – deb Ochumelov Xrokinga qaraydi. – Qanday qilib bu itning boʻyi sening barmoqlaringgʻa yetdi ekan? Aqlim yetmaydi. It boʻlsa nozik. Sen boʻlsang hoʻkizdak, boʻyingga qara! Balki barmogʻinggʻa mix-pix kirgan boʻlsa, haligi mixni tortib olgansa, qonab ketkan, undan soʻng boshingga … xa de… Men siz xalqning miringdan siringni bilaman! Siz xaloyiq juda ham bemaʻni odamlarsiz!  
– Oliynasab janoblari, balki uning oʻzi kulgi uchun itning burniga papirus tiqqan boʻlsa, shundan soʻng, it barmogʻini tishlab olgʻan… Bu oʻzi juda ham bemaʻni odam, oliynasab janoblari.  
– Yolgʻon soʻzlaysan, koʻr! Koʻzing bilan koʻrmaganingdan keyin yolgʻon soʻzlashning nima hojati bor. Oliynasab janoblari juda ham aqlli odam, kim yolgʻon soʻzlaydi, kim rost, bu kishi oʻzi tirnogʻining yuzidak biladi. Nahotki, men yolgʻon aytsam. Xoʻp, sud tekshirsin. Zakonda hammasi ham koʻrsatigan… Boʻlmasa menga bari bir… Mening oʻz akam jandarmada xizmat qiladi. Agar bilmakchi boʻlsangiz…  
– Vaysay berma!  
– Yoʻq, bu generalning iti boʻlmasa kerak… – deydi chuqur oʻylab olgan gorodovoy, – generalning bunday iti yoʻq edi. Uning iti chipor rangli edi…  
– Sen buni aniq bilasanmi?  
– Aniq bilaman, oliynasab janoblari!  
– Menim oʻzim ham bilaman. Generalning itlari zotlik, qimmatbaho narsalar edi. Bu boʻlsa egasiz, daydi itga oʻxshaydi. Epaqaliq yungi ham yoʻq. Koʻrinishi ham xunuk… Qisqasi bir bedavodan iborat. Shunday bemaʻni itni saqlaydimi kishi? Senlarda aql bormi? Agar shu xilda bir it Petirburg yoki Moskovga kirib qolsa bormi, darrov zakonni ham bir tomonga yigʻishtirib qoʻyib urib oʻldirar edilar. Sen, Xrokin, bu ishni shunday qoldirib ketma… Taʻzirini berib qoʻyish kerak! Fursatni qoʻldan chiqarish yaramaydi!  
– Balki generalning itidir…, – dedi oʻylanib turgan gorodovoy, – men tunov kun generalning hovlisida shunga oʻxshash bir itni koʻrgandak boʻlgan edim.  
– Toʻgʻri bu it generalniki! – deydi xalq ichidan allakim.  
– Himm!… Birodar Yeldirin, mening paltomni kiydirib qoʻy-chi…  
Shamollab qalaturgʻangʻa oʻxshayman… Ichimdan titroq kelayapti… Sen bu itni generalnikiga olib bor. Va oʻsha yerdan soʻrab bil. Ularga mening ushlab yuborganligimni aytarsan… Koʻchaga boʻsh qoʻyib yuborilmasin degin… Balki oʻzi qimmatbaho, zotlik itdir. Har bir choʻchqagʻa oʻxshagʻan ahmoqlar uning burniga papirus tiqa bersalar buzilib qolishi ham turgan gap. It deganing juda ham nozik maxluq… Sen ahmoq, qoʻlingni pastga tushur! Jinniga oʻxshab qoʻlingni yuqori koʻtarib turma! Ayb oʻzingda!  
– Generalning oshpazi kelyapti, undan soʻraymiz… Hay Proxor! Qani buyoqgʻa kel-chi, uka! Manavi itni koʻr, siznikimi?  
– Topibsan! Umrda bunaqa itimiz boʻlmagan.  
– Endi uzoq soʻrab oʻlturishning hojati yoʻq, – dedi Ochumelov, – bu albatta egasiz daydi it! Uzoq muhokama qilib oʻltirish nima xojat. Men axir daydi it demadimmi, mana endi daydiligi ham maʻlum boʻldi. Buni urib oʻldirishdan boshqa ish yoʻq, vassalom!  
– Bu bizning itimiz emas, – deb davom etdi Proxor, – Bu it generalning ukasining iti, oʻzi yaqinda keldi. Bizning itimiz ov iti emas. Janobning ukalari ovchiliqgʻa …  
– Ha, ha, hali bu janobning ukalari kelgan ekanlar-da? Vladimir Ivanovich-a? – deb soʻradi Ochumelov va yuziga tabassum, shodliq tusi kira boradi, – voy xudo! Men hech bir eshitmabman-da. Mihmanga kelgandirlar?  
– Ha, mihman boʻlib kelibdilar…  
– Akalarini sogʻingʻan boʻlsalar kerak… Men boʻlsa oʻlimdan xabarim bor, u zotning kelganlaridan xabarim yoʻq! Demak bu it ularniki ekan-da? Juda xursand boʻldim… Itni olib ket… Yaxshigina it koʻrinadi… Oʻlguncha yugurdak boʻlsa kerak. Ol, buni bormogʻini tishla! Ha ha-ha… Xoʻsh, nega titraysan? Viss, viss… serzarda mugʻambir… oʻz oti bilan it-da…  
Proxor itni chaqirib olib oʻtin skladidan chiqib ketadi. Xalq Xrokinni mazaq qilib kuladi:  
– Sen hali qarab tur! – deb Ochumelov Xrokinni yanadi va shneliga oʻralib olib guzar maydonchasi boʻylab yoʻliga davom etadi.

*Abdulla Qodiriy tarjimasi*  
*“Sovet adabiyoti” jurnali. 1936-yil, 3-son, 63-64-betlar.*