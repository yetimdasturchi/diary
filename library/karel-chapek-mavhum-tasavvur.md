---
toc: false
title: "Karel Chapek. Mavhum tasavvur"
description: "\- Vijdon, - deya soʻz boshladi pan Latsina. - Menimcha hozir bu soʻz sal boshqacharoq maʼnoda ishlatiladi. Balkim,..."
keywords: "Girke, bilan, doʻxtir, Shpits, Girkening, xuddi, shunday, uchun, pastga, Doʻxtir, uning, aylanishi, mavhum, ruhiy, qilib, janob, boshi, kerakligini, boʻldi, aynan"
---

\- Vijdon, - deya soʻz boshladi pan Latsina. - Menimcha hozir bu soʻz sal boshqacharoq maʼnoda ishlatiladi. Balkim, uni endilikda “mavhum tasavvurlar” toifasiga kiritsa boʻlar, haytovur, sizu bizga baribir emasmi? Bilmadim, sizlar fabrikant Girke voqeasini eshitganmisizlar, yoʻqmi, uni judayam boy va obroʻli, qad-qomati kelishgan, pahlavon kelbatli janob deyishardi.

Anchadan beri soʻqqabosh ekan. U haqda hech kim boshqa hech narsa bilmasdi. Xullas u ana shunday odamovi, sirli va oʻziga xos kishi edi. U qirqqa kirganida endigina oʻn yettiga toʻlgan, qoʻgʻirchoqdekkina doʻndiqchani sevib, unga uylandi. Yuragida qoʻri, belida quvvati bor ekan-da boyaqishning. Haqiqiy goʻzallikdan gohida odamning yuragi gʻash tortadi, baʼzan nimagadir iching achisha boshlaydi, baʼzan qalbingga nedir nafosat oqib kirganini sezmaysan, ishqilib shunaqa-da! Girke ana shunday latofatli qizga uylangandi – u judayam badavlat, qoʻli uzun odam edi-da!

Kelin-kuyov asal oyini oʻtkazish uchun Italiyaga joʻnab ketishdi. U yerda gʻalati bir hodisa yuz berdi. Venetsiyadagi mashhur cherkov minorasiga chiqishgach, Girke u yerdan pastga qaragan – aytishlaricha u yerdan hammayoq juda chiroyli koʻrinarkan, - shunda Girkening rangi oqarib, xotiniga yuzlangan-da, xuddi arralangan daraxtdek uning oyoqlari ostiga qulab tushgan. Shundan beri Girke yanada odamovi boʻp qoldi. U oʻzini xuddi hech narsa boʻlmagandek tutishga harakat qilsa-da, tashqi koʻrinishi anchayin oʻzgargan, bezovtaligi yaqqol sezilib turardi.

Xullas, oʻshanda xotini juda qattiq xavotirga tushgan va erini olib darrov uyga qaytgan. Ularning uyi juda chiroyli, hashamatli boʻlib. Derazalari shahar xiyoboniga qarab turardi. Girkening ruhiyatidagi oʻzgarishlar ham ana shundan keyin boshlandi. U har doim derazalarning yonidan ketmas, ularning yopilgan-yopilmaganini tekshirib yurardi. Kutilmaganda oʻtirgan joyidan sapchib turardi-da, yana derazalar tomonga yugurardi. Hatto, kechalari ham xuddi arvohdek butun uy boʻylab izgʻir, hamma savollarga boshi tinimsiz aylanayotgani, derazalar ochiqligi va ularni darhol tambalab olishi kerakligini aytib gʻoʻldirardi. Shunda xotini hamma derazalarga panjara oʻrnatish kerakligini aytdi. Bu tadbir bir necha kungagina asqotdi. Girke biroz tinchlandi, ammo, koʻp oʻtmay, deraza panjaralarining mustahkam yoki omonat ekanini bilish uchun silkitib koʻrishga tushdi. Bu paytda barcha derazalarga mustahkam poʻlat toʻsiqlar qotirilgan, er-xotin bu yerda xuddi qamoqxonadagi mahbuslar maqomida edilar. Girke maʼlum muddat xotirjam yurdi. Ammo, keyinchalik zinapoyalardan tushayotganda ham boshi tinimsiz aylana boshlaganini his etdi. U endi falajga uchragandek zinapoya tutqichlarini ushlab arang yurar, bu asnoda naq qora terga botib ketar, zinaning qoq yarmida oʻtirgancha xuddi bezgak tutgandek qaltirardi. Shu darajada ogʻir edi bechoraga.

Tabiiyki, imkon darajasida shifokorlarga murojaat qilindi. Ularning biri ishonch bilan bosh aylanishi organizmning kuchli zoʻriqishi natijasidir, desa, boshqasi quloq sohasidagi qandaydir kasallik belgisi sifatida baholadi. Yana birovi qabziyat deb tashxis qoʻysa, toʻrtinchisi miya yarim sharlari faoliyatining buzilishi bilan bogʻladi.

Yana bir taniqli mutaxassis uni turfa qiynoqlarga solib, yangicha usullar bilan davolab koʻrmoqchi boʻldi. Yaxshiyamki, Girke hali baquvvat, sogʻlom, irodali yigit ekan, hammasiga chidadi. Ammo, hozir u oʻrnidan ham qoʻzgʻalolmay qolgandi. Hatto polga qarashi bilan koʻz oldi qorongʻilashib, boshi tinimsiz aylanardi. U endilikda faqat, koʻzlarini ham ochmasdan, kreslosida harakatsiz oʻtirar va yelkalarini silkitib unsiz yigʻlardi.

Oʻsha paytlarda allaqanday yangi doktor, nevropatolog Shpits haqidagi gap-soʻzlar ayon boʻlgandi. U aynan mavhum tasavvurlar boʻyicha mutaxassis ekan. Uning taʼkidlashicha, har qanday odamda hayoti davomida ong ostida xilma-xil qoʻrqinchli tasavvurlar, noxush xotiralar, sogʻinch va ehtiroslar, saqlanib qolar, vaqti vaqti bilan ular uygʻonib, odamning ruhiyatida tushuniksiz ziddiyatlar, asabiy zoʻriqish va kasalliklarni keltirib chiqararkan. Agar shifokor ana shu mudhish tasavvurni aniqlab, miyadan siqib chiqara olsa, bemor oʻzini yengil his qilishi, hatto butunlay sogʻayib ketishi ham mumkin ekan. Faqat, shifokor ruhiy tahlil yordamida bemorning ishonchini toʻla-toʻkis zabt etolsagina, uni azoblayotgan eski xotira, tasavvur, yoxud tushdagi alahsirash asoratini ilgʻay olarkan Shundan soʻng shifokor aytar ekanki: “ogʻaynichalish, bir paytlar sizning hayotingizda shunday-shunday ish boʻlgan ekan-u (bu juda uyatli biror ish boʻlishi ham mumkin) shu narsa sizning xotirangizda qayta-qayta jonlanaverib. Holi-joningizga qoʻymayapti ekan, bizning bu ruhiy jarohat deb ataladi. Endi biz bu jarohatni topdik. Siz undan tamomila qutuldim deb hisoblayvering, vallohu aʼlam endi siz soppa-sogʻsiz, der ekanu, shu bilan olam guliston.

Lekin tan olish kerakki, shu doʻxtir chin maʼnoda moʻjiza yaratdi. Siz aynan mavhum tasavvurlardan qanchadan-qancha boylar aziyat chekishini aqlingizga ham sigʻdirolmaysiz. Bu narsalar kambagʻallarni kam bezovta qiladi. Xullas, Shpitsning mijozlari oʻziga xos edi. Xullasi kalom Girkeni tibbiyot olamining kazo-kazolari tekshirib koʻrib, biror iloj topolmagach, shu Shpitsga murojaat qilishdi. Shpits esa, bu haqda eshitishi bilan bosh aylanishi aynan asab bilan bogʻliq ekani, bu xastalikdan osongina qutulish mumkinligini aytdi. Faqat, shu Girke deganlari bilan gaplashish oson kechmadi. Bemor uning savollariga chaynala-chaynala arang javob qaytardi, keyin esa, doktorni eshikni orqasidan berkitishni buyurdi. Shpits qattiq hayajonda edi. Bunaqa ruhiy tushkunlik bemorning obroʻ-eʼtiboriga ham soya solardi-da! Bu holat asab kasalliklari orasida juda kamyob hodisa sanalardi. Ikkinchi tarafdan, bechora, oʻn gulidan bir guli ochilmagan pani Irma... shunday qilib, bizning doʻxtir shu ishga jon-jahdi bilan kirishdi. “Men Girkedagi oʻsha mavhusm tasavvur yoxud mudhish xotirani topishim va undan xalos etishim kerak, buni uddalolmasam, tibbiyotni tark etib, doʻkonga borib, xotinlarning ichki kiyimini sotganim boʻlsin” deya oʻziga oʻzi ahd qildi doʻxtir Shpits.

U ruhiy tahlilning yangi usulini qoʻllashga qaror qildi. Dastavval, Girkening yaqin qarindosh-urugʻlari, aka-ukalari, togʻayu ammalari, bojayu qaynogʻalari bilan tanishib, ularning ishonchiga kirib oldi. Tajribali doʻxtir diqqat bilan tinglay bilishi kerak. Qarindosh-urugʻlar doʻxtirning nazokati, xushmuomalaligi, samimiyatiga tan berishdi. Alaloqibat, doʻxtir birdaniga jiddiy qiyofaga kirdi-da, bir nufuzli idoraga murojaat qilib, maʼlum bir manzilga ikkita ishonchli masʼul xodimni joʻnatishni soʻradi. Xodimlar ishni uning foydasiga hal etib qaytgach, Shpits ularni rozi qilib, toʻppa-toʻgʻri Girkening uyiga yoʻl oldi. U hamon nimqorongʻi xonada, qimirlashga ham majol topolmay oʻtirardi.

-Janob, - dedi unga doʻxtir Shpits. - Sizni ortiqcha bezovta qilib oʻtirmayman. Istamasangiz, savollarimga javob bermasligingiz ham mumkin. Men qanday boʻlmasin, boshingiz aylanishi sababini bilishim kerak. Siz qandaydir mavhum tasavvurni ongingizga haydab kiritgansiz. U esa, sizning sogʻligʻingizni butunlay izdan chiqarayotir.

-Sizni kim chaqirdi, oʻzi doʻxtir? - xirillagudek boʻlib, uning soʻzini boʻldi Girke va qoʻlini qoʻngʻiroq tugmasiga yubordi.

-Sabr, - dedi doʻxtir, bir daqiqa sabr qilasiz. Venetsiyadagi cherkov minorasiga chiqqaningizda, boshingiz aylanishidan sal avvalroq, - yaxshilab eslang, janob, - nimani his qilgansiz?

Girke qoʻlini tugmadan olmay, turgan yerida qotib qoldi.

-Siz, - davom etdi doʻxtir, - siz oʻzingizda juda dahshatli, aqlga sigʻmaydigan bir yovvoyi xohish – yosh va goʻzal xotiningizni ana shu minoradan itarib yuborish istagini his etgansiz. Ammo, siz uni telbalarcha sevardingiz, va shunda ichingizda kuchli bir ziddiyat paydo boʻldi va u kuchli ruhiy iztirob tufayli zaiflashdi. Shunda siz muvozanatni yoʻqotib, yiqilib tushdingiz, toʻgʻrimi?

Jimlik choʻkdi. Faqat, qoʻngʻiroq tugmasiga uzangan qoʻl shalvirab tushdi.

-Oʻshandan beri, -soʻzida davom etdi doʻxtir. - siz ana shu tushuniksiz bosh aylanishga mubtalo boʻldingiz. Shundan beri siz derazalarni tambalab, yuqoridan pastga qarashga botinolmay qoldingiz. Chunki, siz qachondir pani Irmani pastga tashlab yuborishingiz mumkinligidan oʻlgudek qoʻrqardingiz.

Girke xuddi vahshiy hayvondek naʼra tortdi.

-Ha, - doʻxtir soʻzida davom etardi. - Endi esa, janob, oʻz-oʻzidan savol tugʻiladi: bu mavhum, yopishqoq tasavvur sizda qayerdan paydo boʻldi? Siz, janob Girke, oʻn sakkiz yil avval ham uylangan edingiz. Birinchi xotiningiz Alp togʻlariga sayohatingiz paytida vafot etgan. U Xoe Vand togʻiga chiqayotgan payti pastga qulab tushgan va uning barcha mol-mulki sizga meros qolgan.

Xonada faqatgina Girkening jon holida hansirab nafas olishi eshitilardi.

-Girke! - tantanavor xitob qildi doktor Shpits. - tan oling, birinchi xotiningizni oʻzingiz oʻldirgansiz. Siz uni jarlikka itarib yuborgansiz. Shuning uchun, - quloq soling, - shuning uchun sizga xuddi ikkinchi, sevimli xotiningizni ham shu tariqa oʻldirib yuborish kerakdek tuyulavergan. Shu sababli siz balandlikdan oʻlgudek qoʻrqib qolgansiz. Shuning uchun sizni muttasil bosh aylanishi bezovta qilyapti.

-Doʻxtir! - oʻzini toʻxtata olmay, oʻkirib yubordi bemor. - Doʻxtir, ayting, endi men nima qilay? Nima qilay, ayting?

Doʻxtir Shpitsning yuzi birdan hamdard tus oldi.

-Janob, - dedi xoʻrsinib, - Agar men taqvodor odam boʻlganimda, sizga qonun oldida bosh egib, tegishli jazoyingizni olishni maslahat bergan boʻlardim. Ammo, odatda, shifokorlarning aksariyati menga oʻxshab, Xudoga ishonishmaydi. Nima qilish kerakligini oʻzingiz hal qiling. Tibbiy nuqtai nazardan siz, menimcha soppa-sogʻsiz. Qani oʻrningizdan turing-chi, pan Girke!

Girke boʻrdek oqarib oʻrnidan turdi.

-Xoʻsh, qalay, - soʻradi doʻxtir. - Endi boshingiz aylanmayaptimi?

Girke bosh chayqadi.

\- Ana koʻryapsizmi, - dedi doʻxtir. -Endi boshqa asar-alomatlar ham oʻz-oʻzidan yoʻqoladi. Boshingiz aylanishi aynan oʻsha mavhum tasavvur natijasi edi, xolos. Biz uni aniqladik, endi oʻz-oʻzidan yoʻqolishi tabiiy. Bemalol derazadan pastga qarashingiz mumkin. Qalay? Zoʻrmi? Menimcha, boshingiz aylanmayapti. Hammasidan qutuldingiz, pan Girke! Siz, mening shifokorlik amaliyotim davomidagi eng noyob hodisasiz. - Doʻxtir Shpits xursandchilikdan qarsak chalib yubordi. - Siz mutlaqo sogʻlomsiz. Pani Irmani chaqirsam boʻladimi? Yoʻq? Tushundim, demak, siz unga syurpriz qilmoqchisiz! Yo rabbiy. Bechora sizni oyoqqa turib ketganingizni koʻrsa, qanchalik quvonadi. Qarang, fan qanday moʻjizalarga qodir!

Oʻz muvaffaqiyatidan cheksiz zavq-shavqqa toʻlgan Shpits surunkasiga ikki soat vaysashga ham tayyor edi. Ammo, hozir pan Girkega osoyishtalik kerakligini anglab, unga quvvatga kirishi uchun bir-ikkita dori-darmon yozib, ketishga ijozat soʻradi.

-Men sizni kuzatib qoʻyaman, - dedi Girke tavoze bilan va doʻxtirni zinapoya maydonchasiga qadar kuzatib chiqdi. - Ajoyib. Bosh aylanishidan asar ham qolmabdi.

-Xudoga shukur, - yengil tin oldi Shpits. - Siz oʻzingizni tamomila sogʻayib ketgandek his qilayotgandirsiz?

-Xuddi shunday, - sokin javob qaytardi Girke zinapoyadan pastga tushib ketayotgan doktorni kuzatib qolarkan.

Doʻxtir koʻcha eshikni yopishi bilan orqadan qattiq gursillagan ovoz eshitildi. Girkening zinapoya tagidan topishganida, joni uzilgan, aʼzoyi badani momataloq boʻlgandi. U yiqilgan paytda boshi zinapoyaning poʻlat panjarasiga zarb bilan urilgan ekan.

Doʻxtir Shpitsga shu haqda xabar qilishganida, u gʻalati nigoh bilan anchagacha boʻliqqa tikilib qoldi. Keyin oʻz bemorlarini qayd qilib boradigan jurnalini ochdi-da, Girkening familiyasi qarshisida shu kungi sana va “Suisidum” soʻzini bitib qoʻydi. Endi bu, sizu biz tushunadigan tilda “oʻzini oʻzi oʻldirish” degan maʼnoni anglatsa kerak.

*Rus tilidan Rustam JABBOROV tarjimasi*